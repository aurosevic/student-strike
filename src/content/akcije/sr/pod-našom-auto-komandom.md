---
title: Pod našom (Auto)komandom
draft: false
pubDate: 2025-01-27T14:03:00
heroImage: '@assets/images/autokomanda.jpg'
---
Za 27. januar 2025. godine, studenti u blokadi iz Beograda temeljno su planirali prvu celodnevnu akciju. Održana je dvadesetčetvoročasovna blokada Auto-komande.

Dan je počeo okupljanjem studenata ispred svojih fakulteta. Kolone studenata iz različitih pravaca slivale su se ka Auto-komandi. Bilo je neobično sunčano za januar i takvo jutro je najavljivalo lep i topao dan. Prozori zgrada, vrata lokala i autobuska stajališta bili su puni ljudi koji su pozdravljali studente. Srednjoškolci su se uz svoje profesore takođe priključivali velikom broju studenata.

Blokada je uspostavljena u 10 časova. U tim trenucima najveći zadatak su imali redari. Trčali su noseći betonske blokove, različite barikade, pazeći na ostale studente. Auto-putem su došli studenti Poljoprivrednog fakulteta zajedno sa poljoprivrednicima koji su došli svojim traktorima. Hrabri traktoristi su iz svojih mesta doputovali dan ranije kako bi bili jedna od barikada studenata. Ubrzo se čuo zvuk motorâ. Bajkeri su se takođe priključili blokadama i bili na prvim linijama. Ubrzo su se studentima priključili i vojni veterani.

Usledio je i najemotivniji trenutak dana, 11.52. Održano je petnaestominutno ćutanje, kao i svakog dana. Sećanje na ljude koji su tragično nastradali u Novom Sadu postalo je veza svih studenata u blokadi i građana. Zajedništvo i empatija daju snagu i veru da više niko neće nastradati zbog nemara, neznanja i korupcije.

Datum akcije nije slučajno izabran – 27. januara se obeležava i Sveti Sava, školska slava. Pojedini fakulteti i verujući studenti su pripremili slavski kolač, zajedno ga prelomili i na taj način obeležili ovaj dan.

Pored već pomenutih redara, studenti Veterinarskog fakulteta su imali veliki zadatak i važnu ulogu u organizaciji akcije. Njihova zgrada je služila kao mesto za neophodni predah redara i prijem donacija kojе su građani celog dana donosili. Studenti Mašinskog fakulteta su takođe preuzeli veći deo zadataka i obezbedili hranu za sve učesnike blokade. Njima su u ovom poduhvatu pomogli i profesionalni kuvari.

Dan je prolazio, a predveče je Auto-komanda postala premala za sve ljude koji su želeli da se priključe protestu. Za program je bio zaslužan Blokadni hor, koji je pripremio prigodan program. 

Kako je noć padala, građani su se razilazili, a studenti su ostajali na ulici. Odbojka i poneka gitara su ih držale budnima. Pred zoru je započeto čišćenje. Kamion za smeće bio je parkiran malo dalje, pa je scena nošenja smeća ostala posebno upečatljiva. Možda i u tome ima neke simbolike.

Nakon 24 sata, Auto-komanda je ponovo bila prohodna. Saobraćaj je vraćen u svoj uobičajeni ritam, a studenti su se vratili svojim fakultetima. Ova akcija ohrabrila je studente i pokazala im da su spremni za velike poduhvate, sve dok se drže zajedno.
