---
link: rio-tinto
title: Рио Тинто
---
Од 2018. године међу стручњацима и грађанима влада забринутост поводом потенцијалне реализације пројекта „Јадар” компаније Рио Тинто. Од тада грађани Републике Србије организују протесте, који свој врхунац достижу лета 2024. Према подацима Архива јавних скупова, 10. августа 2024. године 50 000 људи је било на улицама.

Технологија екстракције литијума из руда, попут јадарита, сасвим је довољан повод за бригу. Масовно кршење закона од стране компаније Рио Тинто, као и ћерке компаније „Rio Sava exploration”, обустављање пројекта 2021. године, а затим поновно настављање са пројектом 2024. године враћањем Просторног плана на снагу, нетранспарентност у раду, дизајнирање закона и прописа како би се једном страном пројекту дао легитимитет у очима јавности, као и апсолутно нефункционисање надлежних институција и министарстава додатно и оправдано стварају страх и неповерење за безбедно спровођење пројекта.

Законске регулативе о дозвољеним концентрацијама тешких метала у води и земљишту су обесмишљене њиховим вишеструким подизањем. Веће количине метала, попут бора, у земљишту и води инхибиторно делују на раст биљака, а код људи доводе до оштећења органа или смрти. Истражне бушотине рудника су довеле до значајног загађења пољопривредног земљишта, подземних вода и река Корените и Јадра.

Пројекат „Јадар” је од стране компаније и појединих државних функционера представљен јавности као кључан за „зелену транзицију” у Србији. Уништавање терена и плодног земљишта, зарад рудника, контаминација река, земљишта, подземних вода и акумулирање токсичног рудног отпада, чије одлагање и даље није потпуно испланирано, не звуче тако зелено. Екстракција литијума из руде је веома захтевна у погледу потрошње ресурса и енергената, а долази и до акумулације велике количине. Зашто се овакав метод екстракције приоритизује у Србији, када је повољност за минерализацију већа у земљама попут Немачке, Француске, Аустрије, Шпаније?

Литијум-јонске батерије имају ограничен капацитет који временом опада. Највећи део електричне енергије у Србији се добија из термоелектрана (сагоревањем угља ниског квалитета и калоричне вредности) – да ли су заиста потребне литијум-јонске батерије за зелену транзицију? Литијум-јонске батерије само сакривају од потрошача емисију CO<sub>2</sub> У Србији није приоритет коришћење биообновљивих извора енергије и других корака ка зеленој транзицији, већ отварање рудника стране компаније искључиво због европског интереса, што постаје очигледно када се пројекат „Јадар” нашао на списку потенцијалних европских стратешких пројеката у складу са Законом о критичним сировинама. За прву фазу прераде руде користе се огромне количине концентроване киселине. Пруге за теретне вагоне су на граници неупотребљивости и сведоци смо константних хаварија услед изливања и превртања вагона. Транспорт јаке концентроване киселине била би додатна еколошка катастрофа мимо рудника.

У питање се доводи употреба литијум-јонских батерија у будућности.
