# О блокадама

Пад надстрешнице на Железничкој станици у Новом Саду у петак, 1. новембра 2024. у 11:52, усмртио је 15 људи. Смрт невиних изазвала је колективну тугу. Грађани су на улицама застајали у 11.52 како би петнаестоминутном тишином одали почаст жртвама. Грађани Србије се и даље редовно окупљају у различитим местима у Србији, увек у исто време, у 11:52.

Студенти и професори Факултета драмских уметности у Београду окупили су се 22. новембра 2024. године, у непосредној близини факултета, како би одали почаст погинулима. Током скупа, који је био унапред најављен, студенти и професори ФДУ физички су нападнути од стране организоване групе људи. Двоје студената задобило је лакше телесне повреде.

Четири дана након инцидента, студенти Факултета драмских уметности ступају у блокаду факултета као резултат нереаговања полиције и тужилаштва. Након што је Факултет драмских уметности ступио у блокаду, у понедељак 2. децембра 2024. године блокирана је и зграда Ректората Универзитета у Београду. Након ФДУ, у блокаду стпају Филозофски, Филолошки, Хемијски и Математички факултет у Београду.

У наредним данима један по један факултет, на пленумима који представљају директно-демократски скуп на којем могу учествовати сви студенти са једнаким правом гласа, је изгласавао блокаду.

Преко 60 факултета и високих школа широм Србије тренутно је у блокади.

## Захтеви

- Објава целокупне документације која се тиче реконструисања Железничке станице у Новом Саду која је тренутно недоступна јавности.
- Захтевамо потврду надлежних органа о идентитету свих лица за која постоји основана сумња да су физички напала студенте и професоре, као и покретање кривичних поступака против њих. Такође захтевамо разрешење поменутих лица уколико се покаже да су иста јавни функционери.
- Одбацивање кривичних пријава против ухапшених и приведених студената на протестима, као и обустава већ покренутих кривичних поступака.
- Повећање буџета за високо образовање у износу од 20%.
