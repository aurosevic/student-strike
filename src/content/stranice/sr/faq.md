---
naslov: Честа питања
podnaslov: Ово су нека питања која су нас многи од вас питали. На питања су одговарали студенти у блокади високошколских установа у Београду. Уколико не видите одговор на ваше питање у овој листи, можете нас питати путем форме.
dugme: Питајте нас
pitanja:
  - pitanje: Шта је пленум?
    odgovor: |-
      **Пленум је место на коме доносимо одлуке демократским путем. Право гласања на пленуму имају сви студенти матичне високошколске установе.**

      Неки факултети одржавају пленуме сваког дана, а други пар пута недељно. Генерално се већина факултета на пленумима придржава неких основних правила - дискусијом и гласањем управља један или више модератора, записничар бележи најбитније делове дискусије и евидентира гласања.
      
      Учесници на пленуму се јављају за реч, реплику (одговор на нечије излагање) или питање. Модератор одређује ред говора, прозива и пази да неко не прекорачи време које је предвиђено за излагање.
      
      Записничар на крају пленума шаље записник негде где га могу видети сви студенти тог факултета. Модератори и записничари се бирају на крају сваког пленума и већински је пракса да се исти људи не понављају превише често у овим улогама.


  - pitanje: Како доносите одлуке на пленуму?
    odgovor: |-
      Одлуке на пленуму доносимо већином гласова. Пре сваког гласања отвара се дискусија на којој свако има право да изнесе аргументе за или против неке идеје.
      Коначна одлука пленума утврђује се већином гласова.

  - pitanje: Шта је радна група?
    odgovor: |-
      **Радна група је назив за групу студената у оквиру једног факултета која се посебно интересује и бави једном конкретном делатности.**
      
      На пример у радној групи неког факултета за медије учествују студенти које интересује да праве садржај за објаве на Инстаграму, одржавају друштвене мреже, излазе у медије, дају изјаве и интервјуе. На већини факултета било ко од студената се може придружити радној групи без неке формалне процедуре.

      Већина факултета има барем радне групе за: **стратегију** (планирање акција), **донације** (прикупљање, организација и расподела донираних ствари), **комуникацију** (пренос значајних информација и обавештења међу факултетима), **безбедност** (редари на акцијама и свакодневно на факултетима) и **медије**.

  - pitanje: Како да знам да је нека одлука или акција званично изгласана на нивоу универзитета?
    odgovor: |-
      Званичне изјаве, одлуке, акције, објаве подршке и сл. које су изгласане на нивоу свих студената високошколских установа у блокади у Београду се објављују искључиво на нашем [Инстаграм профилу](https://instagram.com/studenti_u_blokadi), на [X налогу](https://x.com/studentblokade), [Фејсбук налогу](https://www.facebook.com/people/Studenti-u-blokadi-UB/61571631694236/) и овом веб сајту. 
      
      Уколико није објављено на некој од ових мрежа могуће је да иза тога стоји неки факултет, али напросто није нешто што је изгласано на нивоу свих високошколских установа у блокади.

---
