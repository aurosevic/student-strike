---
link: 15-za-15
title: Позив на миран протест 15. марта
live: false
draft: prevodjenje
pubDate: 2025-03-15T07:50:00.000Z
heroImage: "@assets/images/15-za-15-plan.jpeg"
description: У суботу 15. марта заједно исписујемо историју - цела Србија излази на улице Београда да покаже да не пристаје на неправду!

---
Ми, студенти, износимо јасна правила понашања за велики студентски скуп 15. марта. Овај протест је израз наше борбе за правду, солидарност и будућност коју заједно градимо. Зато је важно да сви поштујемо основне принципе који нас воде од самог почетка. Најстроже осуђујемо сваки вид насиља! Од првог дана боримо се против репресије и неправде која је очигледно спровођена кроз овај систем. Не желимо да било ко својим поступцима угрози оно што смо до сада постигли. Три месеца градили смо ову борбу солидарношћу, љубављу, посвећеношћу и трудом. Немојмо то довести у питање непромишљеним потезима.

Циљ овог протеста није упад ни у једну институцију, нити напад на неистомишљенике. Наша снага је у идејама, у заједништву и у истрајности. Не желимо да дозволимо да било који чин скрене пажњу са суштине наше борбе и да се све оно за шта се залажемо доведе у питање. Овај покрет не сме бити злоупотребљен. Морамо остати достојанствени и показати да смо одговорни, да разумемо тежину тренутка и да смо свесни последица својих поступака.

Такође, апсолутно смо против било каквог вандализма. Ми не желимо да стављамо радне људе у тешку позицију да за нама чисте и поправљају. Наша борба није борба рушења, већ борба стварања. Нећемо дозволити да наше протесте обележе инциденти, већ искључиво наша одлучност и заједничка визија бољег друштва. Зато позивамо све вас — будимо јединствени, будимо одговорни. Нека нас воде разум, емпатија и заједништво. Боримо се за промене које ће донети боље сутра, али их можемо остварити само ако се држимо својих принципа и ако покажемо снагу достојанства и солидарности. Ходајмо заједно, гласно и одлучно, али мирно и одговорно. Ово је наша борба, ово је наша будућност и градимо је сви заједно!