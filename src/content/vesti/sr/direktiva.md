---
link: direktiva
title: Студенти траже парламентарне изборе
live: false
draft: uredjivanje
pubDate: 2025-05-05T21:30:00.000Z
heroImage: '@assets/images/direktiva.jpg'
---
Студенти преко пет месеци интензивно покушавају да дођу до испуњења захтева свим легитимним и мирним средствима. Упркос томе, студентски захтеви и даље нису испуњени, а власт не показује ни најмању иницијативу да до њиховог испуњења у будућности дође.

Студентски покрет иницирао је протесте до тада никад забележене бројности, показао да глас младих није само бука, већ снага која може да покрене промене, врати достојанство и пробуди наду у правду и слободу, и доказао да је суверенитет наше земље у рукама народа.

Са снажним уверењем да су наши захтеви исправни, констатујемо да су корени корупције власти исувише дубоко продрли у државне институције, којима је тако онемогућено независно вршење дужности.

**Сведоци смо једног од преломних тренутака у модерној историји наше земље, те као друштвена група од највећег народног поверења повлачимо следећи одлучан потез:**

_Тражимо моментално распуштање Народне скупштине и расписивање ванредних парламентарних избора у складу са чланом 109 Устава Републике Србије._

Верујемо да је демократија једини исправан начин за решавање политичке кризе оволиких размера, стога позивамо народ да подржи листу којој ће студенти у блокади свих високошколских установа на територији Србије пренети своје поверење, како би на теразијама правде превагнула истина.

**Студенти у блокади високошколских установа у Србији**
