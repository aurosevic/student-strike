---
link: saopstenje-mila-paunic
title: Саопштење поводом оставке др Миле Паунић
live: false
draft: spremno
pubDate: 2025-01-23
heroImage: '@assets/images/placeholder.jpg'
---
Одлука докторке Миле Паунић, да поднесе оставку у Заводу за здравствену заштиту студената због онемогућавања запослених да искажу подршку студентима, није само чин личне храбрости, већ и јасан показатељ озбиљних проблема у друштву. Тај гест солидарности и моралног интегритета истовремено осветљава атмосферу притиска и страха у којој чак и подршка студентима бива окарактерисана као чин који заслужује санкцију.

Овако нешто није само неприхватљиво, него је и директан напад на основне вредности једног демократског друштва. Устав Републике Србије гарантује право на слободу мишљења, изражавања и удруживања. Покушаји да се те вредности угуше нису само противзаконити, већ представљају озбиљан удар на темељна људска права и слободе.

Студенти у блокади изражавају дубоко поштовање према храбрости докторке Паунић и наглашавају да нико не сме бити изложен притисцима због подршке студентима или због изражавања свог става. Ово није само борба за солидарност, ово је борба за очување основних демократских принципа и права сваког грађанина.

Стојимо уз све појединце који имају храбрости да, попут докторке Паунић, ставе достојанство и правду испред страха и притисака. Само заједничким снагама можемо изградити друштво у којем се слобода говора и солидарност поштују и негују, друштво у којем се храброст препознаје, а правда не гуши репресијом.
