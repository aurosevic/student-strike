---
link: otvoreno-pismo-studenata-u-blokadi
title: Отворено писмо студената у блокади
draft: prevodjenje
pubDate: 2025-02-26T02:18:00
heroImage: '@assets/images/placeholder.jpg'
---
Ми, студенти, покренули смо блокаде факултета као одговор на ћутање институција и неправду. Наша борба није само студентска – она је симбол ширег друштвеног отпора. Наш бунт је постао искра која је подстакла и друге друштвене групе да подигну свој глас и не пристану на неправду.

Данас Србија не ћути. Данас радници, просветари, адвокати, пољопривредници и многи други стоје раме уз раме са студентима.

- Просветни радници у десетинама школа обуставили су наставу, захтевајући боље услове рада и достојанство професије.
- Адвокатска комора Србије прогласила је обуставу рада на 30 дана због урушавања правосуђа и правне несигурности.
- Пољопривредници, који су били уз нас од првог дана, настављају своју борбу за опстанак и право на достојанствен живот.
- Културни радници и уметници јавно су подржали студентске блокаде, јасно поручујући да се борба води и за слободу изражавања.
- Радници Градског саобраћајног предузећа (ГСП) придружили су се протестима, указујући на лоше услове рада и потребу за променама.
- Запослени у Електропривреди Србије (ЕПС) изразили су незадовољство због отпуштања синдикалних лидера и стања у предузећу.
- Радници Радио-телевизије Србије (РТС) указали су на притиске и цензуру, захтевајући слободу медија и објективно информисање.

Радници из различитих сектора излазе на протесте, док синдикати најављују нове штрајкове.

Важно је да сви схватимо: ово није само низ одвојених борби. Ово је једна борба, борба против неправде која нас гуши, обесправљује и тера у тишину.

Данас, нико ко се бори није сам. Једни другима смо ветар у леђа.

Зато свима који су имали храбрости да устану против неправде поручујемо: Хвала вам!

Заједно смо јачи. Издржимо!
